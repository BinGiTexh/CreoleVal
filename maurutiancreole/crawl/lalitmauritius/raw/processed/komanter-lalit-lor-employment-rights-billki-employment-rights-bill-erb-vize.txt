Komanter LALIT lor âEmployment Rights Billâ : Ki Employment Rights Bill (ERB) vize?
11.09.2007
Bunwaree ek guvernman Travayis zot Employment Rights Bill pa ditu viz pu amenn plis drwa pu travayer. Okontrer, seki li vize se permet patron ogmant lertan travay san ki ogmant lapey, organiz ler prodiksyon kuma li kontan, diminye lapey par diminye kas overtaym, lisansye pli fasilman, ek ferm inite prodiksyon kan li anvi san ki li bizin rann kont. Bill la osi inkorpor sertin laspe plis esklavazist dan lalwa Zonn Frans kuma overtaym obligatwar. Alor tu seki sa Bill la pe rod fer finalman, se ogmant liberte kapitalis pu explwat travayer ankor plis. Li pa etonan ki bann gran defanser patrona kuma Jean-Claude de LâEstrac ek Malenn Oodiah pe aplodi sa bill-la. Muvman sindikal de so kote, avek rezon, pe rezet sa bill la an-blok.Ogmantasyon lertan travay pu mem lapeyKuma li ete aster su Labour Act, enn zurne travay vedir 8 erdtan travay par zur. Si enn travayer dakor pu travay plis ki 8erdtan, lerla patron bizin pey li overtaym enn fwa edmi plis. Avek nuvo ERB Bunwaree, finn introdir kinzenn 90 erdtan. Bill la dir ki enn zurne travay normal kapav ariv 12 erdtan! Savedir pa zis enn patron kapav obliz enn travayer travay 4 erdtan anplis par zur, me li mem pa bizin pey overtaym pu sa 4erdtan la. Su ERB Bunwaree, patron pu kapav organiz lertan prodiksyon plizumwin kuma li anvi. Li kapav mem inpoz shift 12erdtan - enn sistem shift absoliman inimin. 

