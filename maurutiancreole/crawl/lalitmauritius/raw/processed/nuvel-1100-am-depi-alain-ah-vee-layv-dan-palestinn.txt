Nuvel 11.00 a.m. depi Alain Ah-Vee layv dan Palestinn
03.08.2004
Manb Lalit Alain Ah-Vee fek telefone pu dir lamars finn ariv kot enn vilaz ant ant Deir al Ghusun ek Tulkarm. Alain Ah-Vee pe partisip dan lamars internasyonal ant Jenin ek Jerusalem pu proteste kont miray aparteid Leta Israel. Sa-mem miray ki fek dekrete ilegal par lakur Internasyonal La-E mwa dernye. Kamarad Alain finn dir ki pre kot vilaz zot finn arive, ena enn baryer kot larme Israel anpes abitan vilaz traverse. Bann abitan, kamarad Alain dir, aster-la-mem pe organize pu travers sa baryer-la. Partisipan dan lamars pe sutenir zot. Kamarad Alain finn osi dir ki tar yer swar, larme ti larg gaz lakrimozenn. Ena osi enn gaz âsonâ ki zot finn large ki fer enn gro tapaz. Tuldede kalite gaz servi byin suvan par larme Israel. 

